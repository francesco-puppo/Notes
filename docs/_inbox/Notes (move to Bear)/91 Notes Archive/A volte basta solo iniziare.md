Secondo il mio calendario, ieri dovevo allenarmi. Ma niente, non avevo voglia. 

Avevo finito di lavorare, era stata una giornata particolarmente intensa e, sinceramente, non me la sentivo. Volevo starmene tranquillo, riposare per riprendermi dallo sforzo (principalmente mentale) della giornata. 

Ho cazzeggiato per un paio d’ore poi, vinto dai sensi di colpa ho detto Vabbè dai, facciamo giusto due esercizi veloci. 

Mi sono infilato un paio di pantaloncini, ho srotolato il materassino, e ho messo su un episodio di una serie tv. 

Mezz’ora dopo avevo finito l’intera sessione di workout suggerita dal mio coach digitale (uso Freeletics, l’unica app che in questi anni è riuscita a mantenermi in riga offrendo il giusto grado di flessibilità). 

Finito gli esercizi mi sentivo bene, attivo, e con ancora una bella carica. Sono quindi andato a fare una corsetta veloce. Niente di che, 4km, che preferisco tenermi quelle più lunghe per il weekend. Ho fatto il mio record personale su 1km. 

Sono tornato a casa, gasato dalla corsa e, alla fine, contento e soddisfatto dell’intera giornata.

A volte basta solo iniziare. 